# -*- mode: mandoku-view; -*-
#+TITLE: 兩谿文集
#+DATE: 2015-08-25 00:19:51.982798
#+PROPERTY: ID KR4e0101
#+PROPERTY: BASEEDITION WYG    
#+PROPERTY: JUAN 卷十二
<pb:KR4e0101_WYG_012-1a>¶
欽定四庫全書¶
　兩谿文集巻十二¶
　　　　　　　　　　　　　眀　劉球　撰¶
　序¶
　　送彭僉憲復任廣東詩序¶
奉璽書陸道萬山絶徼水航鉅海觸蠻烟瘴雨之毒風¶
濤之險蛟鼉虵虎之怒終嵗弗遑寜處為朝廷播教條¶
宣徳意欲使窮荒之地化為衣冠文墨之鄉習尚禮義¶
<pb:KR4e0101_WYG_012-1b>¶
之俗而不自顧其身勞而家不足如僉憲彭君毓敬之¶
勤扵督學政廣東卒著茂績扵當時收美名扵中外豈¶
不足為憲臣中之翹楚者歟故其課最還官也上特勉¶
以恭廼職公卿大夫莫不壯其行學士古亷李先生又¶
率鄉人子弟歌詩以贈之兹亦盛矣球竊以先君與其¶
先君編修公有莫逆之好常相與以為人生無如教子¶
樂故球與君年㓜時二大人争出贄幣逆良先生授以¶
經獨君得前侍御退山胡先生為依歸領易學之傳甚¶
<pb:KR4e0101_WYG_012-2a>¶
早球則失所従最後始遇胡先生以得與君同捧鄉書¶
先後第進士俱以他官相繼入翰林未㡬君且膺薦陞¶
外臺有風紀之任得展所學以恵及人致聲稱赫然如¶
此足不負編修公之教矣球雖不似然幸托世契之乆¶
其可無辭以紀其成而期其將來之顯大歟故特序而¶
繫以詩曰海波洶湧兮山途嶔巇人視為險兮君履為¶
夷思廣文教兮窮極幽逺晨馳夕騖兮弗遑有偃蠻荒夷¶
徼兮誦聲連屋椎結卉裳兮廼冠廼服嗟古之人兮化¶
<pb:KR4e0101_WYG_012-2b>¶
閩者衮君勞倍之兮其績與脗有善及人兮人豈君忘¶
令名之歸兮先徳之光課最其列兮允愜輿論輶車言¶
邁兮毋淹毋緩俾慎厥終兮天子之命君徃肅將兮用¶
迓休慶¶
　　送姚千户還赤水詩序¶
赤水衛𨽻貴州而士卒月米則仰給扵蜀蜀之有司率¶
因循茍且不定為之所使出給有常惟月待赤水遣官¶
上軍數貴州轉而至蜀會計合焉始以公牒定其米之¶
<pb:KR4e0101_WYG_012-3a>¶
所在使徃取之奸吏遂得夤縁以邀賄必滿所欲然後¶
得便地否則定扵僻逺之邑或與以陳腐不堪食之儲¶
雖有給米之名而士卒多不得其用以故困憊無聊致¶
有轉徙于外以求食者衛將亦不得盡禁之今年春千¶
户姚質尚斌持軍數至蜀問米所在蜀吏停閣以邀賄¶
如故尚斌百方譬之不能得即置而退曰與其垂首下¶
氣扵小吏胥以求一時之便孰若公言扵朝乞定米所¶
以為一衛經乆之利哉乃白之衛將即浮舟道萬里至¶
<pb:KR4e0101_WYG_012-3b>¶
京具陳前弊且言衛邉夷境必有宿廪乃可禦暴若食¶
不足則軍日疲而城不可守矣上可其奏詔有司以永¶
寜之米月給之永寜去赤水為程不三日士卒取米甚¶
便且利自非尚斌勇决懇請不足得此士大夫義之扵¶
其行也賦詩贈焉属予為序予嘗閲前史見古竒偉士¶
徃徃能為人所不能為以致功業盛大光眀施之乆逺¶
而不滅心竊慕之又毎嘆當世少遇其人今觀尚斌為¶
黷吏所激毅然發憤以言人所未言使數十年積弊一¶
<pb:KR4e0101_WYG_012-4a>¶
旦掃盡而利及扵人無窮豈不足為當世竒偉之士哉¶
孔子曰見義不為無勇也尚斌其勇扵為義者歟不然¶
何其英敏奮發若是也使其扵他義皆能為之若此其¶
勇以守而守必固策戰而戰必㨗建勛立名而勛名無¶
不成其與古之竒偉士何間哉予因進士張諌道其事¶
而甚壯其為人復著之文以勉其為義不惑焉¶
　　送蔡教諭赴嘉興序¶
選國子監生文學優者補敎官員缺此聖朝求賢廣教¶
<pb:KR4e0101_WYG_012-4b>¶
之令典也至是有司會考諸生得中選者三百人鍾觀¶
為首蔡澄次之進于翰林覆考焉予與侍讀陳君汝同¶
閲巻而苦其佳者難得乆之汝同曰吾得一巻矣以示¶
予予誦而謂曰誠佳也已而予復得一巻以示陳君陳¶
君亦曰誠佳也遂第陳君所得者為首予所得者次之¶
發其糊名則首蔡澄次即鍾觀盖二人之學本優于衆¶
故再考而再居前列而非他人所能先之扵此亦可以¶
驗抱負竒器者自不埋没于甄别之下而吾儕任事亦¶
<pb:KR4e0101_WYG_012-5a>¶
幸不昩其是非之公也澄字宗亷句容人蒙恩擢嘉興¶
教諭朝士大夫與之交者來求文贈其行予雖與之未¶
嘗識面然知其麗澤必將及乎嘉興子弟者因考其文¶
而有以測其然也盖為人師之道譬猶梓匠焉其規矩¶
之良者欲求其物之方也則従而方欲求其物之圓也¶
則従而圓其故何也以取方員之法良于已也宗亷之¶
文既足為儒學中良規矩矣欲其學者歸扵方員夫何¶
難哉然此特其文爾尚有本焉求乎仁義之道脩其孝¶
<pb:KR4e0101_WYG_012-5b>¶
弟忠信之行潜心乎詩書之所載是則本也本之樹其¶
中也深則文之著扵外也不患不髙教之施扵人也不¶
患不廣矣宗亷尚固其本以表率其學者殆將為今世¶
有道之師其澤之所及豈有窮耶因叙以朂之¶
　　叙交送侍讀陳君行¶
交朋友之道在人為至切而亦至難盡也故因侍讀陳¶
君歸省其親也特著其説扵贈行詩後焉夫士大夫之¶
相交豈徒為飲食之接貨財之通而已哉盖將資以輔¶
<pb:KR4e0101_WYG_012-6a>¶
其徳匡其不逮㳺揚其聲譽也為士大夫而不能善其¶
所交可乎易有金蘭之喻詩有伐木之歌説春秋者有¶
同志之言古之聖賢推眀其訓欲人之篤於交際也審¶
矣然人之趍向不同强者多自髙固者多自是忌者怨¶
人在已上怠者悦人不已知故其交也常離離則不易¶
合有能相尚以徳相下以禮不相棄背於暌離之後而¶
常顧䘏于患難窮阨之中則其交也固厚矣其或内不¶
相徳外不相能紛然詆訾以相傾其為交也不亦薄乎¶
<pb:KR4e0101_WYG_012-6b>¶
惟君子於人也必去其薄以従其厚然後彼此之情孚¶
而交道為可盡也吾陳君文學行能皆卓乎在人上矣¶
而與人交則寜自處之卑而未嘗有卑人之心寜自訟¶
其過而未嘗招人之過謙乎有君子之風非得所謂厚¶
之道乎今之歌詩為君贈者皆其平昔所厚之人故道¶
其歸之榮而願其來之速若出一口是亦厚之道也球¶
與君為同年交垂二十年為同朝交垂十年為同舘交¶
亦四三年日益乆而跡益親辱君之相厚彌至而所資¶
<pb:KR4e0101_WYG_012-7a>¶
於君也未涯孔子曰不知其人視其友盖其友賢則其¶
人之賢従可知也球雖不徳幸交於君矣冀君之徳業¶
日以茂而賢名有光於天下使世之不知球者見其與¶
賢者交亦不謂其無能焉則球之資君也豈可涯哉君¶
閩人叔剛其字云¶
　　諸生分别詩序¶
聖天子在位之十九年既賜球等進士出身又還之家¶
俾讀書俟選用球自荷恩命來於外事多不省理惟僻¶
<pb:KR4e0101_WYG_012-7b>¶
居之西隅羅百書籍日呻吟佔畢其中眀年受家嚴君¶
教曰學不徒欲善已貴有以及物也汝成名來鄉里而¶
教不及沾於物何所及哉彼姻舊子弟有來學者宜不¶
問其俸入有無一供給其舎榻飲膳之需以奬誘其成¶
材可也由是四方來講經質疑義者相繼其始終在門¶
請業則有彭貫劉菁李時歐陽武劉溫良竒桂勝暨従¶
弟玭従子鑑十人焉又眀年冬球以徴命下行色日促¶
弗暇及講學事諸生嘅失所仗將告去十人者廼取韓¶
<pb:KR4e0101_WYG_012-8a>¶
文公人之能為人由腹有詩書之句分韻賦詩交贈其¶
别且相戒以無廢所學來請球叙夫球以膚學凉徳道¶
不中藏材無能為世用徒服儒服従士大夫後然進之¶
朝既遭蒙聖天子不恒之寵眷退之家又樂有賢父兄¶
箴規資給慫慂使成人處乎塾又得與諸生朝㳺夕泳¶
以講求聖賢之道誦歌文眀之盛人生為樂孰有過於¶
是哉然當其時亦不自知其樂之為樂及將分去覺後¶
會之難得然後知向之所樂為可樂既知之又無従而¶
<pb:KR4e0101_WYG_012-8b>¶
得之矣雖然諸生之去也誠能不以索居而惰進不矜¶
小就以害于成不為勢怵貨誘以喪心而惑志不為外¶
藝徙業時切而日磋之月琢而嵗磨之以翺翔乎詩書¶
之林府睥睨乎仁義之室堂相與羣出而鳴盛于一時¶
流徳光於後世則豈但足以樂球心於既去之後哉雖¶
家嚴君誨球之美意與聖天子歸球之殊恩皆有荅而¶
不孤矣其懋之哉其懋之哉¶
　　赴科十詠後序¶
<pb:KR4e0101_WYG_012-9a>¶
予友伍君士元與計偕赴禮闈期試于天子之廷為進¶
士球既次第進士恩榮之盛為十題分邑之賢士夫業¶
為詩者歌以導之又求工畫者圖其狀以華之又請文¶
於侍御胡公以張大之且飲而告曰進士科於今莫重¶
焉凢今之出而仕者有以賢良舉有以胥史進有以胄¶
監發身然舉于賢良者困於使令之給進以胥史者困¶
於案牘之供發身胄監者困于銓次之待嵗月之停率¶
不得即授一官享有禄位預其政與事獨進士無是煩¶
<pb:KR4e0101_WYG_012-9b>¶
焉舉於鄉而升之部選於部而登之廷親策以試之異¶
巾服以别之賜宴飲以樂之領登科之録以顯敭之官¶
之以其品食之以其禄朝釋褐而暮輙與朝之貴士齒¶
此所以重乎進士也而監生材吏人不與是榮焉使能¶
礱其節行發達其所蔵蓄以効勞於國加恵利其民垂¶
芳聲昭美烈於其身後誠有光於進士超出監生材吏¶
人之等倫矣茍庸碌以無為昩濁之不齒尸其位以妨¶
乎賢蠧其政而疾扵衆顧監生材吏人之不逮豈不為¶
<pb:KR4e0101_WYG_012-10a>¶
進士玷哉伍君世宦之後氣髙而材富學乆而業精今¶
徃而就是科也必將為進士榮不為玷矣球也不敢不¶
告士元扵是輟飲受辭遂書以為十詠後序¶
　　送山西布政使王公復任序¶
山西布政使王公著賢名士大夫間彰彰矣至是上課¶
京師予始得與叙殷勤接言論因道及夫西鄙之事公¶
為之言昔强敵之侵凌也四境之民苦扵轉輸三軍之¶
士疲扵戰守大小文武之臣非勞扵籌畫即困于供億¶
<pb:KR4e0101_WYG_012-10b>¶
朝廷之命使無一日不奔走於其途吾曹雖欲暫輟職¶
務來赴課績之期不可得也今幸天祚聖眀邊境平復¶
干戈可以不事邉庭無舉烽傳箭之虞民得力扵田兵¶
得撤其戍文武之臣俱得息其肩朝廷之使至者嵗不¶
㡬人吾曹是以有今日之來也雖然慢政扵閒暇者古¶
人所戒慮患扵未然者君子之所用心詎敢謂敵勢衰¶
而弛其邉防忘其守備以貽後來之憂哉故吾曹雖跡¶
京師而心未嘗不在白登紫塞之墟焉予聞其言而益¶
<pb:KR4e0101_WYG_012-11a>¶
重其賢已而有來請文為公還官行李貺者嗟乎公之¶
憂外患之弗靖也豈不欲捐身以勤事耶公之喜外患¶
之中殄也豈不欲與衆以相安耶公之慮外患之復至¶
也豈不欲為乆安長治之計耶其心之賢於人也逺矣其¶
歸而能推是心以宣徳化以拯人窮則表裏山河之民¶
必將厚蒙其恵朝廷亦將倚以為一方之重矣其功烈¶
之成豈在古之賢方伯下哉公名綱字存紀筠之上髙¶
人由進士厯御史叅議用薦陞今職其政事之素良者¶
<pb:KR4e0101_WYG_012-11b>¶
必本於其問學之優也予故敢以古賢之事望之云¶
　　中秋燕會詩序¶
居京師而樂文酒之會為吾鄉故為然會而遇有逺來¶
之客則是會也為尤樂焉辛酉之嵗陽朔萬縣尹季丙¶
以課績至順義王廣文善廣以終喪至適近中秋之期¶
編修與儉謂廣文其内兄也縣尹其同年友也會不可¶
不主其家至日酒筵盛張衆賔畢集編修言扵座曰今¶
日之會得二逺客在列扵鄉故中大有光焉飲不可不¶
<pb:KR4e0101_WYG_012-12a>¶
盡量縣尹復曰霽自赴陽朔不得相侍宴㑹扵今六年¶
然在官遇佳時令節未嘗不憶舊㳺而増感慨今幸得¶
侍兹會敢不飲耶廣文繼之曰昔元在順義距京師甚¶
邇數得先生長者宴會之詩誦之輙徤羡而起慕况得¶
親侍座隅醉亦不敢辭也吾儕扵是更酬迭勸非談當¶
時之務即講説詩書論道徳義以導飲而助懽故凢在¶
席者無不醉醉亦不至愆禮而失徳廼循故事分韻賦¶
詩詩成而属余序嗟乎中秋之為節也最佳故昔人之¶
<pb:KR4e0101_WYG_012-12b>¶
賞之也樂皆至焉觀濤于廣陵者其思逺登髙扵天柱¶
者其抱豁升坐扵南樓者其興清羣遊旅宴扵華陽之¶
仙宫者其咏雅大合樂扵南都者其情適所嚮不同而¶
同有其樂同得垂名扵乆逺今是會也逺者至而近者¶
愉尊者倡而卑者和不觀廣陵之濤而足逺其思不登¶
天柱之髙而足豁其抱不坐南樓而足清其興不宴㳺¶
仙宫而足雅其咏不大合樂而足適其情其為樂也亦¶
至矣其名之垂不垂於後也何足較哉特序其事于諸¶
<pb:KR4e0101_WYG_012-13a>¶
作之首以識其樂云¶
　　送劉通判赴真定序¶
聖天子慮生民之未遂欲仁澤之溥施既遴選郡守賜¶
璽書而勵以致理之效矣至是復扵府州縣各増置其¶
佐一員使専撫其民之未安其所未遂其業者扵是咸¶
寜劉君彦賔得以其能考第于天官而有通判真定之¶
擢與彦賔交㳺在京師者莫不榮之求文扵予贈其行¶
夫民之欲轉移流徙而之乎他所者皆非其情必有不¶
<pb:KR4e0101_WYG_012-13b>¶
得已也使其身不至凍餒家不乏于仰事俯育之需貨¶
利土地不為强横之收敓則得其所養之道雖誘之以¶
甘言齎之以厚利使之遷而去其鄉吾知其不可得也茍¶
凍餒之不能免仰事俯育之不贍而强横之侵漁又日¶
至而未厭則不得其所養之道雖繫之以嚴刑制之以¶
重法使之安居而不去其鄉吾亦知其不可得也盖樂¶
其土而重于遷者凡民之情莫不然也能順其民之情¶
而養之又豈患其渙散不歸扵理哉彦賔以練達之才¶
<pb:KR4e0101_WYG_012-14a>¶
卓越不凡之志由眀經捧鄉書來㳺胄監其抱蓄乎中¶
也有源則發而出之外也必𢎞逺而無窮今徃而撫乎¶
真定之民政猶發餘波以潤乎槁苗未有不克濟者然¶
必順而養之使其民不待其禁令而自不欲去其土然¶
後見其化之流政之美而於皇上求才圖理之盛意為¶
不負矣予故因其交㳺之請為序以勉其治之成焉¶
　　送撫州太守王君復任序¶
為政莫效扵得民懐而世之良於為政者果皆得民之¶
<pb:KR4e0101_WYG_012-14b>¶
懐乎彼眀於令之下詳扵法之立可以新民聽未可以¶
得民懐也發奸伏之如神折訟獄之甚敏可以使民畏¶
未可以得民懐也功以勸之利以動之梗則鋤之蠧則¶
剔之可以致民服未可以得民懐也懐其民也有道惟正¶
乎已以率之平其法以約之不煩扵事以撓其生不為竒¶
恠之行以惑其趍向使之安其業興扵徳讓而無凍餒¶
之色愁吟之聲恵日及扵民而不自為徳則民必懐之¶
不忘矣昔班孟堅傳循吏曰所居民富所去民思殆謂¶
<pb:KR4e0101_WYG_012-15a>¶
是歟故吾於撫州太守王公日初之來考績也知其必¶
有以得民之懐焉初公由進士擢令吾邑其政綽有古¶
循吏風其後改令他邑厯官大理去吾邑二十餘年昔¶
時濡恵之民丱角者蒼然矣蒼然者垂白矣猶能談公¶
之恵徳誦公之遺愛不置况今扵撫奉璽書之重以下¶
恵其民有年矣豈得其懐不如吾邑哉意必有秀麥之¶
謡陽春之喻興於三市五邑間矣然公之才之徳豈撫¶
一郡能盡所展哉其進而列諸天子左右使恵加扵大¶
<pb:KR4e0101_WYG_012-15b>¶
衆功施扵天下亦且有期吾恐撫之民懐之扵他日將¶
猶吾邑之民懐之扵今日也故其歸也士大夫皆為詩¶
予復為文以贈公行以祝公終恵其民以語撫之民未¶
可乆専公之恵¶
　　送河南叅政王公致仕序¶
河南叅政王公來京師欲謝事而去翰林侍讀學士李¶
先生即其館而留之曰公年甫六十精神筋力未衰竭¶
乆錬之才攄有餘之忠為眀天子奠一方恵澤元元乃¶
<pb:KR4e0101_WYG_012-16a>¶
其時也何急扵置榮禄離交㳺以求自佚計歟叅政公¶
曰吾自捧鄉書升太學擢典郡教為禮部郎叅兩藩政¶
事䝉國恩三十餘年不為不榮矣今仕乆而志倦茍不¶
去位以待賢豈知止足之謂哉以故决意于投老蒙岡¶
瀘水間不能為知己留也眀日遂白吏部不數日而賜¶
老之命下先生乃會同邑之士餞以酒且賦詩以贈之¶
命在會者皆賦之命球序之球惟楊巨源致國子司業¶
孔君嚴致尚書左丞其去一也昌黎子留君嚴再而無¶
<pb:KR4e0101_WYG_012-16b>¶
所贈贈巨源以文而不留今叅政公之去也與二人類¶
先生留之不得則贈以詩兼韓子厚二人之意何哉誠¶
以叅政公之留則上之徳化待以宣下之人窮待以拯¶
猶君嚴若留而人有所賴也去則鄉人之老者得其所¶
與㳺壯而少者得有所觀徳而問學士之客其土者有¶
所主吏其土者有所賔猶巨源去而鄉里増重也盖進¶
有益扵國退可法於鄉者叅政公有焉亦先生素所望¶
之球因推先生之意以其不可留也為大衆惜而以其¶
<pb:KR4e0101_WYG_012-17a>¶
勇扵去也為吾鄉人賀¶
　　駱氏溪園嘉遯倡和詩序¶
駱氏暨陽世族也有隠君則民守詩書家訓不忘子五¶
人又肖其徳隠君園其所居之北作亭其中日徃逰焉¶
憇焉封焉植焉鉏焉灌焉非徒覬其畦蔬之佳林果之¶
碩以資其日之所用而已盖將扵此窺夫天時之所以¶
運地利之所以成物情之所以遂人事之所以安以博¶
其問學之趣適其性情之樂故即其景而為題者十有¶
<pb:KR4e0101_WYG_012-17b>¶
六詠之以詩者連篇縂而名之曰溪園嘉遁傳至京師¶
士大夫属而和之盈帙監察御史邵君宏譽其郡人也¶
以序丐予夫欲廣園池以適其宴安之懐盤㳺之樂者¶
不獨山溪之幽人處士為然雖王公貴人亦多不能忘¶
情乎此焉然古今稱園林之勝未有過扵石崇之金谷¶
李徳裕之平泉莊者而君子或不之取獨許子春之南¶
園見稱扵歐陽子之文甚至豈南園勝扵金谷平泉哉¶
特以金谷平泉侈富麗扵亭臺花木間而徳不足南園¶
<pb:KR4e0101_WYG_012-18a>¶
篤孝友之道於遊觀之外而侈麗非所尚以故人皆輕¶
彼而重此也予雖未造隐君以覧溪園之勝然聞其子¶
孫甚盛而家庭甚肅所為詩又皆和平雅重無激詭之¶
音意其必能黜金谷平泉之侈麗而篤南園之孝友矣¶
和者之詩其將與歐陽子之文同垂不泯歟予亦何幸¶
有辭其間哉¶
　　送梁經厯赴邵武序¶
予後出未及親炙侍讀泊菴梁先生然聞先進長者道其¶
<pb:KR4e0101_WYG_012-18b>¶
平生羣行篤乎有古尚徳君子風睹其文又浩瀚鏗鍧傑然足¶
以追古作而垂世教常慕其賢而思接其後人以觀其遺徳距¶
今未二三年始遇叔䝉以賢良舉叔車以進士舉叔濟以才行¶
卓異舉三人皆先生子也一時兄弟接跡仕途知名京師於¶
斯信乎賢者之有後也今叔䝉擢邵武經厯交遊之士謂予¶
宜贈以言予以守官行已之法叔䝉得於先生身教言命詳¶
矣何待予言然予於叔䝉亦不能黙夫承世德之光而起者¶
其發聞也固易亦宜有以自立而後樂道人之善者得有所¶
<pb:KR4e0101_WYG_012-19a>¶
藉其口春秋雖書公孫會之出以重其為子臧之後然¶
使會無可書之善聖人亦何従而書之哉是以君子不¶
可不自立也叔䝉之於邵武所事有其長所蒞有其民¶
所理有其事其可不思所以自立哉盖正身以表乎人¶
使人有以見其徳加學以資乎政使政有以由乎道君¶
子之自立也莫先乎此叔䝉能致力焉則人必謂邵武¶
有賢佐先生有賢子矣何患乎仕不達而功不顯哉杞¶
梓之餘頴復茂茍培植之不已則其為材也當不减扵¶
<pb:KR4e0101_WYG_012-19b>¶
初叔䝉幸加培植之功予有待其為棟梁而資廊廟也¶
姑序以祝之¶
　　送陸汀州序¶
正統二年春禮部尚書胡公以主客陸主事尚寔之行¶
能薦于朝天子用為汀州知府為之寮者欲華其行以¶
文乃以属予昔唐貞元時有陸先生傪者以祠部員外¶
郎為宰臣所薦出刺于歙當時人皆齎咨涕洟謂其不¶
當去尚寔與傪同姓其先必本扵一人也祠部與主客¶
<pb:KR4e0101_WYG_012-20a>¶
皆司典禮而主事員外又皆郎官之佐也尚書之薦無¶
異扵宰臣之薦也歙與汀皆江南富郡其瓖地鄰也知¶
府之與刺史名殊而官一也何尚寔之行獨不聞人有¶
齎咨涕洟之聲色如傪者耶豈以昔之與今其時與勢¶
有所不同耶方唐之衰也方鎮擁兵權戎馬之跡交於¶
四境國家多故茍有抱竒負器之士則人皆望其在朝¶
廷以扶植國本不願其有外任所以急内而緩外也今¶
天下惟一四方無烽戍之虞甲兵之擾國家恬安天子¶
<pb:KR4e0101_WYG_012-20b>¶
公卿惟患有司失人將無以綏吾民使不至扵寒餓愁¶
嘆恒汲汲扵得賢以任之士茍被薦舉以出而守一郡¶
撫有數十萬家之民則人莫不以為榮所以緩内而急¶
外也以故傪之去也大為衆所惜而尚寔之䝉㧞擢不¶
淹抑扵郎署也尤為衆所幸焉雖然傪之為人也能是¶
是而非非以舎已之矜従人之善其入為祠部也京師¶
之人造焉者填門悉拒而不内其賢若此其為歙也必¶
有美治善化以恵澤其民無疑矣尚實至汀能守其家¶
<pb:KR4e0101_WYG_012-21a>¶
法以字其民則汀之民固有所賴亦何忝乎與傪同姓¶
而同其出處哉尚寔名徴松之華亭人其始舉進士也¶
與予同年云¶
　　送鎦判官赴定州詩序¶
永新與吾安福壤連而習俗一故二邑士夫宦扵外者¶
其志之所在行之所履事功之所立未嘗不交相朂而¶
争相先也况鎦君易直以通才敏識逰太學十餘年盖¶
與吾徒還徃宻而相磋磨之尤乆者今而出判定州以¶
<pb:KR4e0101_WYG_012-21b>¶
掌馬政則其内之所操外之所施當不在羣有司下然¶
無言以贈之又將何以盡吾鄉邑舊故之情哉此諸公¶
所以有詩予所以有序以附其行李焉夫國家之設有¶
司所以為民也然慮掌庶事者勢不逮於典國馬之牧¶
力不徧於督國賦之輸或有以為吾民病也又各設官以¶
司之欲求民之安也至矣及其弊也典牧者惟欲其馬¶
息之蕃而不念其民之困督輸者惟患其賦入之不急¶
而不䘏其民之貧致理庶事者亦曰吾惟事吾之事耳¶
<pb:KR4e0101_WYG_012-22a>¶
彼牧與賦則各有所掌何與於吾哉官之署一出政之¶
門二三民之心一而趨事之途不下十如是而欲其民¶
之父子相親兄弟相聚不可得也於設官之意豈不負哉¶
必也若正若佐均之以為民皆國之民也涖之不可以¶
偏重事皆國之事也視之不可以獨輕使事體歸一而¶
令出不二然後民得其安而于設官初意不負焉易直¶
之効職扵定也予固知其有餘能矣然必恊其寮公視¶
其政求如朝廷設官初意以寜其民則不惟定之士民¶
<pb:KR4e0101_WYG_012-22b>¶
有賴亦吾鄉故人所願望焉¶
　　送江西布政使張侯赴任序¶
江西右布政使缺二年矣至是公卿大臣僉舉監察御¶
史張侯文昌為之布政之位髙扵御史九等自御史超¶
陞是職前此未之有也至侯始有之不待循名較迹已¶
知其行檢之清淑器識之宏偉治法之精練卓然有以¶
髙其等夷夐出世表矣不然何以見重於廟廊受知扵¶
宸極而特䝉此無前之㧞擢哉然士君子抱負所有遭¶
<pb:KR4e0101_WYG_012-23a>¶
逢其時致有無前之㧞擢者必欲殫其智力大其設施¶
以茂建無前之功業然後足以副衆望荅上恩以不負¶
舉主之力於推轂也侯之徃也得不大有所為哉予既¶
幸其故土之得賢牧伯而交㳺之士又以贈行之文為¶
属則於所當為者不得不舉其萬一為告也夫江西之¶
人沾沐聖治之餘又賴有方面之臣克順撫之故文墨¶
之俗乆而猶存然百執事不能無鄙暴無浪濁于其間¶
必思有以退之然後亷風益勵小大之政利於民者或¶
<pb:KR4e0101_WYG_012-23b>¶
未行其行者或非民所便必思舉而革之然後至理益¶
臻鄙逺之民貧者或失養流者或未歸以致田多蕪而¶
嵗或儉必思綏而業之使邦本益固懐挾才藝欲出而¶
仕者或遏扵所司其仗義守節者或旌别之未及必思¶
作而起之使俗化益美武㫁之徒侵漁之未饜必思鋤¶
而擊之使民蠧逺屏此皆為之所當先者侯誠留意扵¶
此而又従容以盡其餘則徳化必賴以盛宣所謂無前¶
之功業固可得而建矣吾江西之民䝉其仁也尚可既¶
<pb:KR4e0101_WYG_012-24a>¶
哉昔鮮于子駿牧東京當時以一路福星稱之今之為¶
福星江西者其在侯歟侯與子駿皆蜀之良皆由科目¶
興故敢以之望之¶
　　送僉都御史張侯復任南京詩序¶
南京僉都御史張侯志忠既上其績于墀下退而疏言¶
兩淮之民有飢色而有司以甓山陽運道收其傭者累¶
鉅萬非民所堪臣見官所棄甓山積于濟南還漕舟繦¶
属于途若因還舟順載棄甓寘山陽可蘓兩淮民困上¶
<pb:KR4e0101_WYG_012-24b>¶
既允之其同榜之士劉球竊喜其一言中㫖而利及於¶
人為甚溥檢討王君伯宣復為球言侯為監察御史南¶
京時嘗按憲司所上獄狀有十數人罪不至死而所司¶
坐以死者即抱狀白于都堂請出之都堂以獄成難更¶
為嫌侯固争曰避嫌以殺非辜不徳也卒脱其人于死¶
其守制家居也憫鄉民阨扵嵗儉不能自存出所束銀¶
帶易粟以賑之由是感激富人不敢閉糴以要利人賴¶
以生者衆其能理獄之寃拯人之窮也有自來矣豈止¶
<pb:KR4e0101_WYG_012-25a>¶
一事足利於民而已哉球益有以知其道濟扵物將無¶
窮焉何也先正有曰一命之士茍存心扵愛物扵人必¶
有所濟况立都堂之位身之所處為已尊勢之所及為¶
可逺固非一命之比而能篤于愛物如此茍充極是心¶
豈不足隆國家之慶廣生民之福為世道之所賴哉以¶
故知其濟物必將無窮也侯之行李將南也王君復以¶
詞林諸君贈行之詩來属球序夫侯素以愛物為心請¶
廣所愛之道以為之告盖愛者仁之施也而仁之要在¶
<pb:KR4e0101_WYG_012-25b>¶
扵公無私焉是故見善而必舉之者非欲其附已也將¶
勵天下之人使同歸于善見惡而必去之者非惡其害¶
已也將遏天下之人使不入于惡是則仁人公無私之¶
心公卿大臣今日之所當務况激揚濁清又憲綱之所¶
素存侯歸而思仁其身公其好惡以舉其所職則其愛¶
所及必溥天下之仰其澤其有涯哉¶
　　送憲副胡君赴廣西詩序¶
廣西與福建皆極中土之南其民之良頑俗之美惡施¶
<pb:KR4e0101_WYG_012-26a>¶
政宣化之難易盖不待辯已章章然眀且白矣仕而樂¶
扵得福建不樂扵得廣西者人情皆然自非有志之士¶
其孰能免於此哉故㑹稽胡君宗愚以福建按察副使¶
去喪調廣西人皆意其有不懌之色此徃彼顧之懐獨¶
士君子知胡君者以為天下無不可化之俗而俗化之¶
移也待乎人茍得人焉以臨乎民上則不美之地可變¶
而為美安知廣西不可為福建耶始也福建之文物固¶
未足與中國埒及常衮觀察其地設鄉校以誨之見民¶
<pb:KR4e0101_WYG_012-26b>¶
能誦書作文詞者輙與為賔主之禮奬掖勸進靡不有¶
方漸濡之乆而後其人風流儒雅道徳功業卓然有以¶
雄天下其作而起之盖自衮始胡君負才能有文學知¶
名于内臺也有年茍至廣西能如常衮之盡心焉以化¶
其民使谿峒之間蠻烟瘴霧之下持戈矢者皆耰鋤言¶
侏離者皆絃誦習椎結者皆冠纓利爭奪者皆禮讓則¶
他日廣西之文物當如今日之福建矣胡君之得廣西¶
豈非其建功立名之地歟夫何不樂之有已而覩胡君果¶
<pb:KR4e0101_WYG_012-27a>¶
欣然自得躍然就道畧無一毫不快于心不惟有以超¶
乎人之意表且欲化成其俗以求副乎士君子之論焉¶
翰林修撰陳君叔剛壯其志而属交逰賦詩以贈之属¶
予序之余三人同年友也故不慚以淺陋之詞冠扵雅¶
頌之首¶
　　送查大夫致仕還龍潭詩序¶
在彭蠡之浦匡廬之麓有龍潭地靈而水盛樹林叢茂¶
霧靄欝積世謂斯潭也有龍常升降其間故以龍名潭¶
<pb:KR4e0101_WYG_012-27b>¶
之上為世姓查氏所居查之彦曰濟時將致禮部郎中¶
事而歸其子壻谼尚書胡公能子也為籍所得縉紳送¶
行詩若千篇属球為序球因喻以龍之為徳焉夫至靈¶
變莫測龍也方其見而與時逢也則能乗風雲行雨澤¶
施其用以濟夫物於無窮及其潛而與時違也則必處¶
淵瀆韜神光守其徳以自養而不外盖無徃不得乎道¶
焉故易取其象于乾以眀君子之出處進退當如龍焉¶
必動與道適然後當其可也查大夫負過人之才徳由¶
<pb:KR4e0101_WYG_012-28a>¶
賢科起而厯官郎署佐掌邦禮三十餘年凢典章之秩¶
儀文之施莫不宜乎今而不謬乎古使人稱其習扵禮¶
而修於職其進也固能見諸用矣今也年力衰而仕進¶
之心倦乃疏于朝乞歸田里雖爵禄榮扵前軒裳圭組¶
乘於後舉不足移其退休之念豈非篤守其徳而不失¶
乎自守之道哉昔李伯陽為周守藏史能眀于禮以施¶
諸世及脱駕而西則託方外之說事著述以自晦其迹¶
故孔子謂其猶龍焉球扵查大夫之歸也又豈得不借¶
<pb:KR4e0101_WYG_012-28b>¶
此以為喻哉若夫林泉之下待其歸室家有慶子弟有¶
教鄉人故舊有所觀徳則籍中之詩詠詳矣奚庸言¶
　　𤓰畬鄧氏族譜序¶
安成多大族而𤓰畬之鄧最盛盖自梅魁翁開業垂䕃¶
以來非惟發科登仕連世有人其以人庶而地不足為¶
容析居横石金谿下店漢江横店斗塘清陂安田楓林¶
凢十數𣲖所至未三四傳則又以地之小而謀他析者¶
不可以數計其生之蕃也他族尠克儔球壻于鄧氏其¶
<pb:KR4e0101_WYG_012-29a>¶
族人時節享祀之會間得與焉一日有誦其族之盛而¶
問扵球曰昔何以致此今何以處此球曰致族之盛在¶
徳處族之盛亦在徳而非勢力智計財賄所能為衆皆¶
曰徳何如斯可以致其盛而處其盛球因告之曰財無¶
私而事無専如某之為子能順其親誨必領而行必後¶
如某之為少能恭其長閔其稚弱而不欺如某之尊能¶
慈其卑養其不才以成其才如某之賢而不棄其不肖¶
分其餘以給其空乏如某之富能濟其貧以得其道而¶
<pb:KR4e0101_WYG_012-29b>¶
扶持其不得道者使不為人所困厄如某之達能顧其¶
窮念其父之不及見而撫其遺孤子如某之生不忘乎¶
死誠如是是謂有徳徳積之厚則其嗣續蕃而族各得¶
所矣言訖而其族之長徳溫顧謂其羣子弟曰斯言也¶
可書之譜為吾宗人世世勸球辭以姑俟他日已而徳¶
温甫即世球嘗自咎當時不能亟於順承以至終扵無¶
地以復長者之命後十餘年其宗弟晉初甫年七十有¶
三矣擕其譜至京属球序之球因得追書昔者之言于¶
<pb:KR4e0101_WYG_012-30a>¶
其端云¶
　　送教諭蕭先生赴長洲詩序¶
泰和多賢者而蕭氏又世有人焉予少時聞山東鹽運¶
副使鵬舉措政平而自守固動足為居官者楷法心已¶
賢之後於京師覩翰林編修孟勤文章徳行足追乎古¶
而發聞於今則又賢之今復于編修所得長洲教諭彦¶
清則儀觀美扵外問學優于中有足為後學表帥者¶
又豈得不賢之哉盖彦清為運副之孫編修之従子能¶
<pb:KR4e0101_WYG_012-30b>¶
自進脩以肖其祖肖其諸父者也予得之而益信蕭氏¶
多賢焉及其行也飲而告之曰世之所以重賴于賢者¶
非謂其能取諸道以自善也為其能推善已之道以善¶
乎人也茍賢扵已矣而教不施于外澤不能及其徒則¶
其善也獨而已矣豈所謂兼善之道哉子之扵長洲也¶
其必取夫聞扵爾祖受扵爾諸父而懐蓄扵爾之心思¶
者以加諸彼之子弟使得遵軌度䝉潤澤以進其徳以¶
成其才然後善及扵人也廣而人之仰其教也無窮矣¶
<pb:KR4e0101_WYG_012-31a>¶
彦清曰敢不思早夜罄厥能以為長洲子弟規哉予既¶
得彦清入其言復不揣固陋輙書於歌詩贈行者先彦¶
清名欒由鄉貢進士試禮部以乙榜奏名授斯職云¶
　¶
　¶
　¶
　¶
　¶
<pb:KR4e0101_WYG_012-31b>¶
　¶
　¶
　¶
　¶
　¶
　¶
　¶
　兩谿文集巻十二¶
